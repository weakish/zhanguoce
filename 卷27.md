## 目录

-   1 楚圍雍氏五月
-   2 楚圍雍氏韓令冷向借救於秦
-   3 公仲為韓魏易地
-   4 锜宣之教韓王取秦
-   5 襄陵之役
-   6 公叔使馮君於秦
-   7 謂公叔曰公欲得武遂於秦
-   8 謂公叔曰乘舟
-   9 齊令周最使鄭
-   10 韓公率與幾瑟爭國鄭強為楚王使於韓
-   11 韓公叔與幾瑟爭國中庶子強謂太子
-   12 齊明謂公叔
-   13 公叔將殺幾瑟
-   14 公叔且殺幾瑟
-   15 謂新城君曰
-   16 胡衍之出幾瑟於楚
-   17 幾瑟亡之楚
-   18 冷向謂韓咎
-   19 楚令景鯉入韓
-   20 韓咎立為君而未定
-   21 史疾為韓使楚
-   22 韓傀相韓

##  楚圍雍氏五月

楚圍雍氏五月。韓令使者求救於秦，冠蓋相望也，秦師不下崤。韓又令尚靳使秦，謂秦王曰：“韓之於秦也，居為金筆，出為雁行。今韓已病矣，秦師不下崤。臣聞之，唇揭者其齒寒，願大王之熟計之。”宣太後曰：“使者來者眾矣，獨尚之之言是。”召尚子入。宣太後謂尚子曰：“妾事先王也，先王以其髀加妾之身，妾困不疲也；盡置其身妾之上，而妾弗重也，何也？以其少有利焉。今佐韓，兵不眾，糧不多，則不足以救韓。夫救韓之危，日費千金，獨不可使妾少有利焉。”
尚靳歸書報韓王，韓王遣張翠。張翠稱病，日行一縣。張翠至，甘茂曰：“韓急矣，先生病而來。”張翠曰：“韓未急也，且急矣。”甘茂曰：“秦重國知王也，韓之急緩莫不知。今先生言不急，可乎？”張翠曰：“韓急則折而入於楚矣，臣安敢來？”甘茂曰：“先生毋復言也。”
甘茂入言秦王曰：“公仲柄得秦師，故敢捍楚。今雍氏圍，而秦師不下崤，是無韓也。公仲且抑首而不朝，公叔且以國南合於楚。楚、韓為一，魏氏不敢不聽，是楚以三國謀秦也。如此則伐秦之形成矣。不識坐而待伐，孰與伐人之利？”秦王曰：“善。”果下師於崤之救韓。

##  楚圍雍氏韓令冷向借救於秦

楚圍雍氏，韓令冷向借救於秦，秦為發使公孫昧入韓。公仲曰：“子以秦為將救韓乎？其不乎？”對曰：“秦王之言曰，請道於南鄭、藍田以入攻楚，出兵於三川以待公，殆不合，軍於南鄭矣。”公仲曰：“奈何？”對曰：“秦王必祖張儀之故謀。楚威王攻梁，張儀謂秦王曰：‘與楚攻梁，魏折而入於楚。韓固其與國也，是秦孤也。故不如出兵以勁魏。’於是攻皮氏。魏氏勁，威王怒，楚與魏大戰，秦取西河之外以歸。今也其將揚言救韓，而陰善楚，公恃秦而勁，必輕與楚戰。楚陰得秦之不用也，必易與公相支也。公戰勝楚，遂與公乘楚，易三川而歸。公戰不勝楚，塞三川而受之，公不能救也。臣惡其事。司馬康三反之郢矣，甘茂與昭獻遇於境，其言曰收璽。時期猶有約也。”公仲恐曰：“然則奈何？”對曰：“公必先韓而後秦，先身而後張儀。以公不如亟以國合於齊、楚，秦必魏國於公以解伐。是公之所以外者儀而已，其實猶之不失秦也。”

##  公仲為韓魏易地

公仲為韓、魏易地，公叔爭之而不聽，且亡。史惕謂公叔曰：“公亡，則易必可成矣。公無辭以後反，且示天下輕共，公不若順之。夫韓地易於上，則害於趙；魏地易於下，則害於楚。公不如告楚、趙。楚、趙惡之。趙聞之，起兵臨羊腸，楚聞之，發兵臨方城，而易必敗矣。”

##  锜宣之教韓王取秦

锜宣之教韓取秦，曰：“為公叔具車百乘，言之楚，易三川。因令公仲謂秦王曰：‘三川之言曰，秦王必取我。韓王之心不可解矣。王何不試以襄子為質於韓，令韓王知王之不取三川也。’因以出襄子而德太子。”

##  襄陵之役

襄陵之役，畢長謂公叔曰：“請毋用兵，而楚、魏皆德公之國矣。夫楚欲置公子高，必以兵臨魏。公何不令人說昭子曰：‘戰未必勝，請為子起兵以之魏。’子有辭以毋戰，於是以太子扁、朝揚、梁王皆德公矣。”

##  公叔使馮君於秦

公叔使馮君於秦，恐留，教陽向說秦王曰：“留馮君以善韓臣，非上知也。主君不如善馮君，而資之以秦。馮君廣王而不聽公叔，一與太子爭，則王澤布，而害於韓矣。”

##  謂公叔曰公欲得武遂於秦

謂公叔曰：“公欲得武遂於秦，而不患楚之能揚河外也。公不如令人恐楚王，而令人為公求武遂於秦。謂楚王曰：“發重使為韓求武遂於秦。秦王聽，是令得行於萬乘之主也。韓得武遂以恨秦，毋秦患而得楚。韓，楚之縣而已。秦不聽，是秦、韓之怨深，而交楚也。’”

##  謂公叔曰乘舟

謂公叔曰：“乘舟，舟漏而弗塞，則舟沈矣。塞漏舟，而輕陽侯之波，則舟覆矣。今公自以辯於薛公而輕秦，是塞漏舟而輕陽侯之波也，願公之察也。”

##  齊令周最使鄭

齊令周最使鄭，立韓擾而廢公叔。周最患之，曰：“公叔之與周君交也，令我使鄭，立韓擾而廢公叔。語曰：‘怒於室者色於市。’今公叔怨齊，無奈何也，必周君而深怨我矣。”史舍曰：“公行矣，請令公叔必重公。”
周最行至鄭，公叔大怒。史舍入見曰：“周最固不欲來使，臣竊強之。周最不欲來，以為公也；臣之強之也，亦以為公也。”公叔曰：“請聞其說。”對曰：“齊大夫諸子有犬，犬猛不可叱，叱之必噬人。客有請叱之者，寄視而徐叱之，犬不動；復叱之，犬遂無噬人之心。僅周最固得事足下，而以不得已必故來使，彼將處陳其辭而緩其言，鄭王必以齊王為不急，必不許也。今周最不來，他人必來臨。來使者無交於公，而欲德於韓擾，其使之必疾，言之必急，則鄭王必許之矣。”公叔曰：“善。”遂重周最。王果不許韓擾。

##  韓公率與幾瑟爭國鄭強為楚王使於韓

韓公叔與幾瑟爭國。鄭強為楚王使於韓，矯以新城、陽人合世子，以與公叔爭國。楚怒，將罪之。鄭強曰：“臣之矯與之，以為國也。臣曰，世子得新城、陽人，以與公叔爭國，而得全，魏必急韓氏；韓氏急，必縣命於楚，又何新城、陽人敢索？若戰而不勝，走而不死，今且以至，又安敢言地？”楚王曰：“善。”乃弗罪。　

##  韓公叔與幾瑟爭國中庶子強謂太子

韓公叔與幾瑟爭國。中庶子強謂太子曰：“不若及齊師未入，急擊公叔。”太子曰：“不可。戰之於國中必分。”對曰：“事不成，身必危，尚何足以圖國之全為？”太子弗聽，齊師果入，太子出走。

##  齊明謂公叔

齊明謂公叔曰：“齊遂幾瑟，楚善之。今楚欲善齊甚，公何不令齊王謂楚王：‘王為我逐幾瑟以窮之。’楚聽，是齊、楚合，而幾瑟走也；楚王不聽，是有陰於韓也。”

##  公叔將殺幾瑟

公叔將殺幾瑟也。謂公叔曰：“太子之重公也，畏幾瑟也。今幾瑟死，太子無患，必輕共。韓大夫見王勞，冀太子之用事也，固欲事之。太子外無幾瑟之患，而內收諸大夫以自輔也，公必輕矣。不如無殺幾瑟，以恐太子，太子必終身重公矣。”

##  公叔且殺幾瑟

公叔且殺幾瑟也，宋赫為謂公叔曰：“幾瑟之能為亂也，內得父兄，而外得秦、楚也。今公殺之，太子無患，必輕公。韓大夫知王之老而太子定，必陰事之。秦、楚若無韓，必陰事伯嬰。伯嬰亦幾瑟也。公不如勿殺。伯嬰恐，必保於公。韓大夫不能必其不入也，必不敢輔伯嬰以為亂。秦、楚挾幾瑟以塞伯嬰，伯嬰外無秦、楚之權，內無父兄之眾，必不能為亂矣。此便於公。”

##  謂新城君曰

謂新城君曰：“謂新城君曰：“公叔、伯嬰恐秦、楚之那幾瑟也，共何不為韓求質子於楚？楚王聽而入質子於韓，則公叔、伯嬰必知秦、楚之不以幾瑟為事也，必以韓合於秦、楚矣。秦、楚挾韓以窘魏，魏失不敢東，是齊孤也。公又令秦求質子於楚，楚不聽，則怨結於韓。韓挾齊、魏以眄楚，楚必重公矣。公挾秦、楚之重，以積德於韓，則公叔、伯嬰必以國事公矣。”

##  胡衍之出幾瑟於楚

胡衍之出幾瑟於楚也，教公仲謂魏王曰：“太子在楚，韓不敢離楚也。公何不試奉公子咎，而為之請太子。因令人謂楚王曰：‘韓立公子咎而棄幾瑟，是王包虛質也。王不如亟歸幾瑟。幾瑟入，必以韓權報讎於魏，而德王矣。””

##  幾瑟亡之楚

幾瑟亡之楚，楚將收秦而復之。謂羋戎曰：“廢公叔而相幾瑟者楚也，今幾瑟亡之楚，楚又收秦而復之，幾瑟入鄭之日，韓，楚之縣邑。公不如令秦王賀伯嬰之立也。韓絕於楚，其事秦必疾，秦挾韓親魏，齊、楚後至者先亡。此王業也。”

##  冷向謂韓咎

冷向謂韓咎曰：“幾瑟亡在楚，楚王欲復之甚，令楚兵十余萬在方城之外。臣請令楚築萬家之都於雍氏之旁，韓必起兵以禁之，公必將矣。公因以楚、韓之兵奉幾瑟而內之鄭，幾瑟得入而得公，必以韓、楚奉公矣。”

##  楚令景鯉入韓

楚令景鯉入韓，韓且內伯嬰於秦，景鯉患之。冷向謂伯嬰曰：“太子入秦，秦必留太子而合楚，以復幾瑟也，是太子反棄之。”

##  韓咎立為君而未定

韓咎立為君而未定也，其弟在周，周欲以車百乘而送之，恐韓咎入韓之不立也。綦母恢曰：“不如以百金從之，韓咎立，因也以為戒；不立，則曰來效賊也。”

##  史疾為韓使楚

史疾為韓使楚，楚王問曰：“客何方所循？”曰：“治列子圉寇之言。”曰：“何貴？”曰：“貴正。”王曰：“正亦可為國乎？”曰：“可。”王曰：“楚國多盜，正可以圉盜乎？”曰：“可。”曰：“以正圉盜，奈何？”頃間有鵲止於屋上者，曰：“請問楚人謂此鳥何？”王曰：“謂之鵲。”曰：“謂之烏，可乎？”
曰：“不可。”曰：“今王之國有柱國、令尹、司馬、典令，其任官置吏，必曰廉潔勝任。今盜賊公行，而弗能禁也，此烏不為烏，鵲不為鵲也。”

##  韓傀相韓

韓傀相韓，嚴遂重於君，二人相害也。嚴遂政議直指，舉韓傀之過。韓傀以之叱之於朝。嚴遂拔劍趨之，以救解。於是嚴遂懼誅，亡去，遊求人可以報韓傀者。
至齊，齊人或言：“軹深井裏聶政，勇敢士也，避仇隱於屠者之間。”嚴遂陰交於聶政，以意厚之。聶政問曰：“子欲安用我乎？”嚴遂曰：“吾得為役之日淺，事今薄，奚敢有請？”於是嚴遂乃具酒，觴聶政母前。仲子奉黃金百鎰，前為聶政母壽。聶政驚，愈怪其厚，固謝嚴仲子。仲子固進，而聶政謝曰：“臣有老母，家貧，客遊以為狗屠，可旦夕得甘脆以養親。親供養備，義不敢當仲子之賜。”嚴仲子辟人，因為聶政語曰：“臣有讎，而行遊諸侯眾矣，然至齊，聞足下義甚高。故進百金者，特以為夫人粗糲之費，以交足下之歡，豈敢有求邪？”聶政曰：“臣所以降誌辱身，居市井者，徒幸而養老母。老母在，政身未敢以許人也。”嚴仲子固讓，聶政竟不肯受。然仲子卒備賓主之禮而去。
久之，聶政母死，既葬，除服。聶政曰：“嗟乎！政乃市井之人，鼓刀以屠，而嚴仲子乃諸侯之卿相也，不遠千裏，枉車騎而交臣，臣之所以待之至淺鮮矣，未有大功可以稱者，而嚴仲子舉百金為親壽，我雖不受，然是深知政也。夫賢者以感忿睚眥之意，而親信窮僻之人，而政獨安可嘿然而止乎？且前日要政，政徒以老母。老母今以天年終，政將為知己者用。”
遂西至濮陽，見嚴仲子曰：“前所以不許仲子者，徒以親在。今親不幸，仲子所欲報仇者為誰？”嚴仲子具告曰：“臣之仇韓相傀。傀又韓君之季父也，宗族盛，兵衛設，臣使人刺之，終莫能就。今足下幸而不棄，請益具車騎壯士，以為羽翼。”政曰：“韓與衛，中間不遠，今殺人之相，相又國君之親，此其勢不可以多人。多人不能無生得失，生得失則語泄，語泄，則韓舉國而與仲子為讎也，豈不殆哉！”遂謝車騎人徒，辭，獨行仗劍至韓。
韓適有東孟之會，韓王及相皆在焉，持兵戟而衛者甚眾。聶政直入，上階刺韓傀。韓傀走而抱哀侯，聶政刺之，兼中哀侯，左右大亂。聶政大呼，所殺者數十人。因自皮面抉眼，自屠出腸，遂以死。韓取聶政屍於市，縣購之千金。久之莫知誰子。
政姊聞之，曰：“弟至賢不可愛妾之軀，滅吾弟之名，非弟意也。”乃之韓。視之曰：“勇哉！’氣矜之隆。是其軼賁、易而高成荊矣。今死而無名，父母既歿矣，兄弟無有，此為我故也。夫愛身不揚弟之名，吾不忍也。”乃抱屍而哭之曰：“此吾弟，軹深井裏聶政也。”亦自殺於屍下。
晉、楚、齊、衛聞之曰：“非獨政之能，乃其姊者，以列女也。”聶政之所以名施於後世者，其姊不避菹醢之誅，以揚其名也。


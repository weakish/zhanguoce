## 目录

-   1 謂秦王
-   2 秦王與中期爭論
-   3 獻則謂公孫消
-   4 樓啎約秦魏
-   5 濮陽人呂不韋賈於邯鄲
-   6 文信侯欲攻趙以廣河間
-   7 文信侯出走
-   8 四國為一將以攻秦

##  謂秦王

謂秦王曰：『臣竊惑王之輕齊易楚，而卑畜韓也。臣聞，王兵勝而不驕，伯主約而不忿。勝而不驕，故能服世；約而不忿，故能從鄰。今王廣德魏、趙，而輕失齊，驕也；戰勝宜陽，不恤楚交，忿也。驕忿非伯主之業也，臣竊為大王慮之而不取也。』

《詩》云：『靡不有初，鮮克有終。』故先王之所重者，唯始與終。何以知其然？昔智伯瑤殘范、中行，圍逼晉陽，卒為三家笑。吳王夫差棲越於會稽，勝齊於艾陵，為黃池之遇，無禮於宋，遂與勾踐禽，死於干遂。梁君伐楚勝齊，制趙、韓之兵，驅十二諸侯以朝天子於孟津，後子死，身布冠而拘於秦。三者非無功也，能始而不能終也。

今王破宜陽，殘三川，而使天下之士不敢言，雍天下之國，徙兩周之疆，而世主不敢交陽侯之塞，取黃棘，而韓、楚之兵不敢進。王若能為此尾，則三王不足四，五伯不足六。王若不能為此尾，而有後患，則臣恐諸侯之君，河、濟之士，以王為吳、智之事也。

《詩》云：『行百里者半於九十。』此言末路之難。今大王皆有驕色，以臣之心觀之，天下之事，依世主之心，非楚受兵，必秦也。何以知其然也？秦人援魏以拒楚，楚人援韓以拒秦，四國之兵敵，而未能復戰也。齊、宋在繩墨之外以為權，故曰先得齊、宋者伐秦。秦先得齊、宋，則韓氏鑠，韓氏鑠，則楚孤而受兵也。楚先得齊，則魏氏鑠，魏氏鑠，則秦孤而受兵矣。若隨此計而行之，則兩國者必為天下笑矣。

##  秦王與中期爭論

秦王與中期爭論，不勝。秦王大怒，中期徐行而去。或為中期說秦王曰：『悍人也，中期！適遇明君故也。向者遇桀、紂，必殺之矣。』秦王因不罪。

##  獻則謂公孫消

獻則謂公孫消曰：『公，大臣之尊者也，數伐有功，所以不為相者，太后不善公也。辛戎者，太后之所親也，今亡於楚，在東周。公何不以秦、楚之重，資而相之於周乎？楚必便之矣。是辛戎有秦、楚之重，太后必悅公，公相必矣。』

##  樓啎約秦魏

樓啎約秦、魏，魏太子為質。紛疆欲敗之，謂太后曰：『國與還者也，敗秦而利魏，魏必負之。負秦之日，太子為糞矣。』太后坐王而泣。王因疑於太子，今之留於酸棗。樓子患之。昭衍為周之梁，樓子告之。昭衍見梁王，梁王曰：『何聞？』曰：『聞秦且伐魏。』王曰：『為期與我約矣。』曰：『秦疑於王之約，以太子之留酸棗而不之秦。秦王之計曰：「魏不與我約，必攻我；我與其處而待之見攻，不如先伐之。」以秦疆折節而下與國，臣恐其害於東周。』

##  濮陽人呂不韋賈於邯鄲

濮陽人呂不韋賈於邯鄲，見秦質子異人，歸而謂父曰：『耕田之利幾倍？』曰：『十倍。』『珠玉之贏幾倍？』曰：『百倍。』『立國家之主贏幾倍？』曰：『無數。』曰：『今力田疾作，不得煖衣餘食，今建國立君，澤可以遺世，願往事之。』

秦子異人質於趙，處於聊城。故往說之曰：『子傒有承國之業，又有母在中。今子無母於中，外託於不可知之國，一日倍約，身為糞土。今子聽吾計事，求歸，可以有秦國。吾為子使秦，必來請子。』

乃說秦王后弟陽泉君曰：『君之罪至死，君知之乎？君之門下無不居高尊位，太子門下無貴者。君之府藏珍珠寶玉，君之駿馬盈外廄，美女充後庭。王之春秋高，一日山陵崩，太子用事，君危於累卵，而不壽於朝生。說有可以一切，而使君富貴千萬歲，其寧於太山四維，必無危亡之患矣。』陽泉君避席，請聞其說。不韋曰：『王年高矣，王后無子，子傒有承國之業，士倉又輔之。王一日山陵崩，子傒立，士倉用事，王后之門，必生蓬蒿。子異人賢材也，棄於在趙，無母於內，引領西望，而願一得歸。王后誠請而立之，是子異人無國而有國，王后無子而有子也。』陽泉君曰：『然。』入說王后，王后乃請趙而歸之。

趙未之遣，不韋說趙曰：『子異人，秦之寵子也，無母於中，王后欲取而子之。使秦而欲屠趙，不顧一子以留計，是抱空質也。若使子意人歸而得立，趙厚送遣之，是不敢倍德畔施，是自為德講。秦王老矣，以日晏駕，雖有子異人，不足以結秦。』趙乃遣之。

異人至，不韋使楚服而見。王后悅其狀，高其知，曰：『吾楚人也。』而自子之，乃變其名曰楚。王使子誦，子曰：『少棄捐在外，嘗無師傅所教學，不習於誦。』王罷之，乃留止。間曰：『陛下嘗軔車於趙矣，趙之豪桀，得知名者不少。今大王反國，皆西面而望。大王無一介之使以存之，臣恐其皆有怨心，使邊境早閉晚開。』王以為然，奇其計。王后勸立之。王乃召相，令之曰：『寡人子莫若楚。』立以為太子。

子楚立，以不韋為相，號曰文信侯，食藍田十二縣。王后為華陽太后，諸侯皆致秦邑。

##  文信侯欲攻趙以廣河間

文信侯欲攻趙以廣河間，使剛成君蔡澤事燕三年，而燕太子質於秦。文信侯因請張唐相燕，欲與燕共伐趙，以廣河間之地。張唐辭曰：『燕者必徑於趙，趙人得唐者，受百里之地。』文信侯去而不快。少庶子甘羅曰：『君侯何不快甚也？』文信侯曰：『吾令剛成君蔡澤事燕三年。而燕太子已入質矣。今吾自請張卿相燕，而不肯行。』甘羅曰：『臣行之。』文信君叱去，曰：『我自行之而不肯，汝安能行之也？』甘羅曰：『夫項櫜生七歲而為孔子師，今臣生十二歲於茲矣！君其試臣，奚以遽言叱也？』

甘羅見張唐曰：『卿之功，孰與武安君？』唐曰：『武安君戰勝攻取，不知其數，攻城墮邑，不知其數。臣之功不如武安君也。』甘羅曰：『卿明知功之不如武安君歟？』曰：『知之。』『應侯之用秦也，孰與文信侯專？』曰：『應侯不如文信侯專。』曰：『卿明知為不如文信侯專歟？』曰：『知之。』甘羅曰：『應侯欲伐趙，武安君難之，去咸陽七里，絞而殺之。今文信侯自請卿相燕，而卿不肯行，臣不知卿所死之處矣。』唐曰：『請因孺子而行！』令庫具車，廄具馬，府具幣，行有日矣。

甘羅謂文信侯曰：『借臣車五乘，請為張唐先報趙。』見趙王，趙王郊迎。謂趙王曰：『聞燕太子單之入秦與？』曰：『聞之。』『聞張唐之相燕與？』曰：『聞之。』『燕太子入秦者，燕不欺秦也，張唐相燕者，秦不欺燕也。秦、燕不相欺，則伐趙，危矣。燕、秦所以不相欺者，無異故，欲攻趙而廣河間也。今王齎臣五城以廣河間，請歸燕太子，與強趙攻弱燕。』趙王立割五城以廣河間，歸燕太子。趙攻燕，得上谷三十六縣，與秦什一。

##  文信侯出走

文信侯出走。與司空馬之趙，趙以為守相。秦下甲而攻趙。司空馬說趙王曰：『文信侯相秦，臣事之，為尚書，習秦事。今大王使守小官，習趙事。請為大王設秦、趙之戰，而親觀其孰勝。趙孰與秦大？』曰：『不如。』『民孰與之眾？』曰：『不如。』『金錢粟孰與之富？』曰：『弗如。』『國孰與之治？』曰：『不如。』『律令孰與之明？』曰：『不如。』司馬空曰：『然則大王之國，百舉而無及秦者，大王之國亡。』趙王曰：『卿不遠趙，而悉教以國事，願於因計。』司馬空曰：『大王裂趙之半以賂秦，秦不接刃而得趙之半，秦必悅。內惡趙之守，外恐諸侯之救，秦必受之。秦受地而卻兵，趙守半國以自存。秦銜賂以自強，山東必恐，亡趙自危，諸侯必懼。懼而相救，則從事可成。臣請大王約從。從事成，則是大王名亡趙之半，實得山東以敵秦，秦不足亡。』趙王曰：『前日秦下甲攻趙，趙賂以河間十二縣，地削兵弱，卒不免秦患。今又割趙之半以強秦，力不能自存，因以亡矣。願卿之更計。』司空馬曰：『臣少為秦刀筆，以官長而守小官，未嘗為兵首，請為大王悉趙兵以遇。』趙王不能將。司空馬曰：『臣效愚計，大王不用，是臣無以事大王，願自請。』

司空馬去趙，渡平原。平原津令郭遺勞而問曰：『秦兵下趙，上客從趙來，趙事何如？』司空馬言其為趙王計而弗用，趙必亡。平原令曰：『以上客料之，趙何時亡？』司空馬曰：『趙將武安君，期年而亡，若殺武安君，不過半年。趙王之臣有韓倉者，以曲合於趙王，其交甚親，其為人疾賢妒功臣。今國危亡，王必用其言，武安君必死。』

韓倉果惡之，王使人代。武安君至，使韓倉數之曰：『將軍戰勝，王觴將軍，將軍為壽於前而捍匕首，當死。』武安君曰：『繓病鉤，身大臂短，不能及地，起居不敬，恐懼死罪於前，故使工人為木材以接手。上若不信，繓請以出示。』出之袖中，以示韓倉，狀如振捆，纏之以布。『願公入明知。』韓倉曰：『受命於王，賜將軍死，不赦。臣不敢言。』武安君北面再拜賜死，縮劍將自誅，乃曰：『人臣不得自殺宮中。』遇司空馬門，趣甚疾，出棘門也。右舉劍將自誅，臂短不能及，銜劍徵之於柱以自刺。武安君死。五月趙亡。

平原令見諸公，必為言之曰：『嗟茲呼，司空馬！』又以為：司空馬逐於秦，非不知也。去趙，非不肖也。趙去司空馬而國亡。國亡者，非無賢人，不能用也。

##  四國為一將以攻秦

四國為一，將以攻秦。秦王召群臣賓客六十人而問焉，曰：『四國為一，將以圖秦，寡人屈於內，而百姓靡於外，為之奈何？』群臣莫對。姚賈對曰：『賈願出使四國，必絕其謀，而安其兵。』乃資車百乘，金千斤，衣以其衣冠，舞以其劍。姚賈辭行，絕其謀，止其兵，與之為交以報秦。秦王大悅。賈封千戶，以為上卿。

韓非知之，曰：『賈以珍珠重寶，南使荊、吳，北使燕、代之間三年，四國之交未必合也，而珍珠重寶盡於內。是賈以王之權、國之寶，外自交於諸侯，願王察之。且梁監門子，嘗盜於梁，臣於趙而逐。取世監門子，梁之大盜，趙之逐臣，與同知社稷之計，非所以厲群臣也。』

王召姚賈而問曰：『吾聞子以寡人財交於諸侯，有諸？』對曰：『有。』王曰：『有何面目復見寡人？』對曰：『曾參孝其親，天下願以為子；子胥忠其君，天下願以為臣；貞女工巧，天下願以為妃。今賈忠王而王不知也。賈不歸四國，尚焉之？使賈不忠於君，四國之王尚焉用賈之身？桀聽讒而誅其良將，紂聞讒而殺其忠臣，至身死國亡。今王聽讒，則無忠臣矣。』

王曰：『子監門子、梁之大盜、趙之逐臣。』姚賈曰：『太公望，齊之逐夫、朝歌之廢屠、子良之逐臣、棘津之讎不庸，文王用之王王。管仲，其鄙人之賈人也，南陽之弊幽、魯之免囚，桓公用之而怕。百里奚，虞之乞人，傳賣以五羊之皮，穆公相之而朝西戎。文公用中山盜，而勝於城濮。此四士者，皆有詬醜，大誹天下，明主用之，知其可與立功。使若卞隨、務光、申屠狄，人主豈得其用哉！故明主不取其汙，不聽其非，察其為己用。故可以存社稷者，雖有外誹者不聽，雖有高世之名，無咫尺之功者不賞。是以群臣莫敢以虛願望於上。』秦王曰：『然。』乃可復使姚賈而誅韓非。




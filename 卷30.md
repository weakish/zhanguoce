## 目录

-   1 秦召燕王
-   2 蘇代為奉陽君說燕於趙以伐齊
-   3 蘇代為燕說齊
-   4 蘇代自齊使人謂燕昭王
-   5 蘇代自齊獻書於燕王
-   6 陳翠合齊燕
-   7 燕昭王且與天下伐齊
-   8 燕饑趙將伐之
-   9 昌國君樂毅為燕昭王合五國之兵而攻齊
-   10 或獻書燕王
-   11 客謂燕王
-   12 趙且伐燕
-   13 齊魏爭燕

##  秦召燕王

秦召燕王，燕王欲往。蘇代約燕王曰：“楚得枳二國亡，齊得宋而國亡，齊、楚不得以有枳、宋事秦者，何也？是則有功者，秦之深讎也。秦取天下，非行義也，暴也。
“秦之行暴於天下，正告楚曰：‘蜀地之甲，輕舟浮於汶，乘夏水而下江，五日而至郢。漢中之甲，乘舟出於巴，乘夏水而下漢，四日而至五渚。寡人積甲宛，東下隨，知者不及謀，勇者不及怒，寡人若射隼矣。王乃待天下之攻函谷，不亦遠乎？’楚王為是之故，十七年事秦。
“秦正告韓曰：‘我起乎少曲，一日而斷太行。我起乎宜陽而觸平陽，二日而莫不盡繇。我離兩周而觸鄭，五日而國舉。’韓氏為宜然，故事秦。
“秦正告魏曰：‘我舉安邑，塞女戟，韓氏太原卷。我下枳，道南陽、封、冀，包兩周，乘夏水，浮輕舟，強弩在前，銛戈在後，決榮口，魏無大梁；決白馬之口，魏無濟陽；決宿胥之口，魏無虛、頓丘。陸攻則擊河內，水攻則滅大梁。’魏氏以為然，故事秦。
“秦欲攻安邑，恐齊救之，則以宋委於齊，曰：‘宋王無道，為木人以寫寡人，射其面，寡人地絕兵遠不能攻也，王茍能破宋有之，寡人如自得之。’已得那邑，塞女戟，因以破宋為齊罪。
“秦欲攻齊，恐天下救之，則以棄委於天下曰：‘齊王四與寡人約，四欺寡人，必率天下以攻寡人者三。有齊無秦，無齊有秦，必伐之，必亡之！’已得宜陽、少曲，致藺、石，因以破齊為天下罪。
“秦欲攻魏，重楚，則以南陽委於楚曰：“寡人國與韓且絕矣！殘均陵，塞鄳隘，茍利於楚，寡人若自有之。’魏棄與國而合於秦，因以塞鄳隘為楚罪。
“兵困於林中，重燕、趙，以膠東委於衍，以濟西委於趙。趙得講於魏，至公子延，因犀首屬行而攻趙。兵傷於離石，遇敗於馬陵，而重魏則以葉、蔡委於魏。已得講於趙，則劫魏，魏不為割。困則使太後、穰侯為和，嬴則兼欺舅與母。適燕者曰：‘以膠東。’適趙者曰：‘以濟西。’適魏者曰：‘以葉、蔡。’適楚者曰：‘
以塞鄳隘。’適齊者曰：“以宋。’此必令其言如循環，用兵如刺蜚繡，母不能制，舅不能約。龍賈之戰，岸門之戰，封陸之戰，高商之戰，趙莊之戰，秦之所殺三晉之民數百萬。今其生者，皆死秦之孤也。西河之外、上雒之地、三川，晉國之禍，三晉之半。秦禍如此其大，而燕、趙之秦者，皆以爭事秦說其主，此臣之所大患。”
燕昭王不行，蘇代復重於燕。燕反約諸侯從親，如蘇秦時，或從或不，而天下由此宗蘇氏之從約。代、厲皆以壽死，名顯諸侯。

##  蘇代為奉陽君說燕於趙以伐齊

蘇代為奉陽君說燕於趙以伐齊，奉陽君不聽。乃入齊惡趙，令齊絕於趙。齊已絕於趙，因之燕，謂昭王曰：“韓為謂臣曰：‘人告奉陽君曰：使齊不信趙者，蘇子也；今齊王召蜀子使不伐宋，蘇子也；與齊王謀道取秦以謀趙者，蘇子也；令齊守趙之質子以甲者，又蘇子也。請告子以請齊，果以守趙之質子以甲，吾必守子以甲。’其言惡矣。雖然，王勿患也。臣故知入齊之有趙累也。出為之出成所欲，臣死而齊大惡於趙，臣猶生也令齊、趙絕，可大紛已。持臣非張孟談也，使臣也如張孟談也齊、趙必有為智伯者矣。
“奉陽君告朱讙與趙足曰：‘齊王使共王曰令說曰，必不反韓瑉，今召之矣。必不任蘇子以事，今封而相之。令不合燕，今以燕為上交。吾所恃者順也，今其言變有甚於其父，順始與蘇子為讎。見之知無厲，今賢之兩之，已矣，吾無齊矣！’
“奉陽君之怒甚矣。如齊王王之不信趙，而小人奉陽君也，因是而倍之。不以今時大紛之，解而復合，則後不可奈何也。故齊、趙之合茍可循也，死不足以為臣患；逃不足以為臣恥；為諸侯不足以為臣榮；被發自漆為厲，不足以為臣辱。然而臣有患也，臣死而齊、趙不循，惡交分於臣也，而後相效，是臣之患也。若臣死而必相攻也，臣必勉之而求夕焉。堯、舜’賢而死，禹、湯之知而死，孟賁之勇而死，烏獲之力而死，生之物固有不死者乎？在必然之物以成所欲，王何疑焉？
“臣以為不若逃而去之。臣以韓、魏循自齊，而為之取秦，深結趙蟀勁之。如是則近於相攻。臣雖為之累燕，奉陽君告朱讙曰：‘蘇子怒於燕王之不以吾故，弗予相，又不予卿也，殆無燕矣。’其疑至於此，故臣雖為之不累燕，又不欲王。伊尹再逃湯而之桀，再逃桀而之湯，果與鳴條之戰，而以湯為天子。伍子胥逃楚而之吳，果與伯舉之戰，而報其父之讎。今臣逃而紛齊、趙，始可著於春秋。且舉大事者，孰不逃？桓公之難，管仲逃於魯；陽虎之難，孔子逃於衛；張儀逃於楚，白珪逃於秦；望諸相中山也使趙，趙劫之求地，望諸攻關而出逃；外孫之難，薛公釋戴逃出於關，三晉稱以為士。故舉大事，逃不足以為辱矣。”

##  蘇代為燕說齊

蘇代為燕說齊，未見齊王，先說淳於髡曰：“人有賣駿馬者，比三旦立市，人莫之知。往見伯樂曰：‘臣有駿馬，欲賣之，比三旦立於市，人莫與言，願子還而視之，去而顧之，臣請獻一朝之賈。’伯樂乃還而視之，去而顧之，一旦而馬價十倍。今臣欲以駿馬見於王，莫為臣先後者，足下有意為臣伯樂乎？臣請獻白璧一雙，黃金萬鎰，以為馬食。”淳於髡曰：“謹聞命矣。”入言之王而見之，齊王大說蘇子。

##  蘇代自齊使人謂燕昭王

蘇代自齊使人謂燕昭王曰：“臣聞離齊趙，齊、趙已孤矣，王何不出兵以攻齊？臣請王弱之。”燕乃伐齊攻晉。
令人謂閔王曰：“燕之攻齊也，欲以復振古地也。燕兵在晉貳進，則是兵弱而計疑也。王何不令蘇子將而應燕乎？夫以蘇子之賢，將而應弱燕，燕破必矣。燕破則趙不敢不聽，是王破燕而服趙也。”閔王曰：“善。”乃謂蘇子曰：“燕兵在晉，今寡人發兵應之，願子為寡人為之將。”對曰：“臣之於兵，何足以當之，王其改舉。王使臣也，是敗王之兵，而以臣遺燕也。戰不勝，不可振也。”王曰：“行寡人知子矣。”
蘇子遂將，而與燕人戰於晉下，齊軍敗。燕得甲首二萬人。蘇子收其余兵，以守陽城，而報於閔王曰：“王過舉，令臣應燕。今軍敗亡二萬人，臣有斧質之罪，請自歸於吏以戮。”閔王曰：“此寡人之過也，子無以為罪。”
明日又使燕攻陽城及貍。又使人謂閔王曰：“日者齊不勝於晉下，此非兵之過，齊不幸而燕有天幸也。今燕又攻陽城及貍，是以天幸自為功也。王復使蘇子應之，蘇子先敗王之兵，其後必務以勝報王矣。”王曰：“善。”乃身使蘇子，蘇子固辭，王不聽。遂將以與燕戰於陽城。燕人大勝得首三萬。齊君臣不親，百姓離心。燕因使樂毅大起兵伐齊，破之。

##  蘇代自齊獻書於燕王

蘇代自齊獻書於燕王曰：“臣之行也，固知將有口事，故獻禦書而行，曰：‘臣貴於齊，燕大夫將不信臣；臣賤，將輕臣；臣用，將多望於臣；齊有不善，將歸罪於臣；天下不攻齊，將曰善為齊謀；天下攻齊，將與齊兼鄮臣。臣之所重處重卯也。’王謂臣曰：“吾必不聽眾口與讒言，吾信汝也，猶刬爻刂者也。上可以得用於齊，次可以得信於下，茍無死，女無不為也，以女自信可也。’與之言曰：‘去燕之齊可也，期於成事而已。’臣受令以任齊，及五年。齊數出兵，未嘗謀燕。齊、趙之交，一合一離，燕王不與齊謀趙，則與趙謀齊。齊之信燕也，至於虛北地行其兵。今王信田伐與參、去疾之言，且攻齊，使齊犬馬戔而不言燕。今王又使慶令臣曰：‘吾欲用所善。’王茍欲用之，則臣請為王事之。王欲醳臣剸任所善，則臣請歸醳事。臣茍得見，則盈願。”

##  陳翠合齊燕

陳翠合齊、燕，將令燕王之弟為質於齊，燕王許諾。太後聞之大怒曰：“陳公不能為人之國，亦則已矣，焉有離人子母者，老婦欲得誌焉。”
陳翠欲見太後，王曰：“太後方怒子，子其待之。”陳翠曰：“無害也。”遂人見太後曰：“何臒也？”太後曰：“賴得先王雁鶩之余食，不宜臒。臒者，憂公子之且為質於齊也。”
陳翠曰：“人主之愛子也，不如布衣之甚也。非徒不愛子也，又不愛丈夫子獨甚。”太後曰：“何也？”對曰：“太後嫁女諸侯，奉以千金，賫地百裏，以為人之終也。今王願封公子，百官持職，群臣效忠，曰：‘公子無功不當封。’今王之以公子為質也，且以為公子功而封之也。太後弗聽，臣是以知人主之不愛丈夫子獨甚也。且太後與王幸而在，故公子貴，太後千秋之後王棄國家，而太子即位，公子賤於布衣。故非及太後於王封公子，則公子終身不封矣！”
太後曰：“老婦不知長者之計。”乃命公子束車制衣為行具。

##  燕昭王且與天下伐齊

燕昭王且與天下伐齊，而有齊人仕於燕者，昭王召而謂之曰：“寡人且與天下伐齊，旦暮出令矣。子必爭之，爭之而不聽，子因去而之齊。寡人有時復合和也，且以因子而事齊。”當此之時也，燕、齊不兩立，然而常獨欲有復收之之誌若此也。

##  燕饑趙將伐之

燕饑，趙將伐之。楚使將軍之燕，過魏，見趙恢。趙恢曰：“使除患無至，易於救患。伍子胥、宮之奇不用，燭之武、張孟談受大賞。是故謀這皆從事於除患之道，而先使除患無至者。今予以百金送公也，不如以言。公聽吾言而說趙王曰：‘昔者吳伐齊，為其饑也，伐齊未必勝也，而弱越乘其弊以霸。今王之伐燕也，亦為其饑也，伐之未必勝，而強秦將以兵承王之西，是使弱趙居強吳之處，而使強秦處弱越之所以霸也。願王之熟計之也。’”

##  昌國君樂毅為燕昭王合五國之兵而攻齊

昌固君樂毅為燕昭王合五國之兵而攻齊，下七十余城，盡郡縣之以屬燕。三城未下，而燕昭王死。惠王即位，用齊人反間，疑樂毅，而使騎劫代之將。樂毅奔赴趙，趙封以為望諸君。齊田單欺詐騎劫，卒敗燕軍，復收下七十城以復齊。燕王悔，懼趙用樂毅承燕之弊以伐燕。
燕王乃使人讓樂毅，且謝之曰：“先生舉國而委將軍，將軍為燕破齊，報先王之讎，天下莫不振動，寡人豈敢一日而忘將軍之功哉！會先王棄群臣，寡人新即位，左右誤寡人。寡人之使騎劫代將軍者，為將軍久暴露於外，故召將軍且休計事。將軍過聽，以與寡人有隙，遂捐燕而歸趙。將軍自為計則可矣，而亦何以報先王之所以遇將軍之意乎？”
望諸君乃使人獻書報燕王曰：“臣不佞，不能奉承先王之教，以順左右之心，恐抵斧質之罪，以傷先王之明，而又害於足下之義，故循逃奔趙。自負以不肖之罪，故不敢為辭說。今王使使者數之罪，臣恐侍禦者之不察先王之所以畜幸臣之理，而又不白於臣之所以事先王之心，故敢以書對。
“臣聞賢聖之君，不以祿私其親，功多者授之；不以官隨其愛，能當者處之。故察能而授官者，成功之君也；論行而結交者，立名之士也。臣以所學者觀之，先王之舉錯，有高世之新，故假節於魏王，而以身得察於燕。先王過舉，擢之乎賓客之中，而離之乎群臣之上，不謀於父兄，而使臣為亞卿。臣自以為奉令承教，可以幸無罪矣，故受命而不辭。
“先王命之曰：‘我有積怨深怒於齊，不量輕弱，而欲以齊為事。’臣對曰：‘夫齊霸國之余教也，而驟勝之遺事也，閑於兵甲，習於戰攻。王若欲攻之，則必舉天下而圖之。舉天下而圖之，莫徑於結趙矣。區又淮北、宋地，楚、魏之所同願也。趙若許，約楚、魏，宋盡力，四國攻之，齊可大破也。’先王曰：‘善。’臣乃口受令，具符節，南使臣於趙。顧反命，起兵隨而攻齊。以天之道，先王之靈，河北之地，隨先王舉而有之於濟上。濟上之軍奉令擊齊，大勝之。輕卒銳兵，長驅至國。齊王逃遁走莒，僅以深免。珠玉財寶，車甲珍器，盡收入燕。大呂陳於也英，故鼎反於歷室，齊器設於寧臺。薊丘之植，植於汶皇。自五伯以來，功未有及先王者也。先王以為愜其誌，以臣為不頓命，故裂地而封之，使之得比乎小國諸侯。臣不佞，自以為奉令承教，可以幸無罪矣，故受命而弗辭。
“臣聞賢明之君，功立而不廢，故著於《春秋》蚤知之士，名成而不毀，故長官於後世。若先王之報願雪恥，夷萬乘之強國，收八百歲之蓄積，，及至棄群臣之日，余令詔後嗣之遺義，執政任事之臣，所以能循法令，順戍孽者，施及萌隸，皆可以教於後世。
“臣聞善作者，不必善成；善始者，不必善終。昔者五子胥說聽乎闔閭可，故吳王遠跡至於郢。夫差弗是也，賜之鴟夷而浮之江。故吳王夫差不悟先論之可以立功，故沈子胥而不悔。子胥不蚤見主之不同量，故入江而不改。夫免身全功，以明先王之跡者，臣之上計也。離毀辱之非，墮先王之名者，臣之所大恐也。臨不測之罪，以幸為利者，義之所不敢出也。
“臣聞古之君子，交絕不出惡聲；忠臣之去也，不潔其名。臣雖不佞，數奉教於君子矣。恐侍禦者之親左右之說，而不察疏遠之行也。故敢以書報，唯君之留意焉。”

##  或獻書燕王

或獻書燕王：“王而不能自恃，不惡卑名以事強。事強，可以令國安長久，萬世之善計。以事強而不可以為萬世，則不如合弱，將奈何合弱而不能如一，此臣之所為山東苦也。
“比目之魚，不相得則不能行，故古之人稱之，以其合兩而如一也。今山東合弱而如一，是山東之知不如魚也。又譬如車士之引車也，三人不能行，索二人，五人而車因行矣。今山東三國弱而不能敵秦，索二國，因能勝秦矣。然而山東不致相索，智固不如車士矣。胡與越人，言語不相知，誌意不相通，同舟而淩波，至其相救助如一也。今山東之相與也，如同舟而濟，秦之兵至，不能相救助如一，智又不如胡、越之人矣。三物者，人之所能為也，山東之主遂不悟，此臣之所為山東苦也。願大王之熟慮之也。
“山東相合，之主者不卑名，之國者可長存，之卒者出士以戍韓、梁之西邊，此燕之上計也。不急為此，國必危矣，主必大憂。今韓、梁、趙三國以合矣，秦見三晉之堅也，必南伐楚。趙見秦之伐楚也，悲北攻燕。物固有勢異而患同者。秦久伐韓，故中山亡；今久伐楚，燕必亡。臣竊為王計不如以兵南合三晉，約戍韓、梁之西邊。山東不能堅為此，此必皆亡。”燕果以兵南合三晉也。

##  客謂燕王

客謂燕王曰：“齊南破楚，西屈秦，用韓、魏之兵，燕、趙眾，猶鞭策也。使齊北面伐燕，即雖五燕不能當。王何不陰出使，散遊士，頓齊兵，弊其眾，使世世無患。”燕王曰：“假寡人五年末，寡人得其誌矣。”蘇子曰：“請假王十年。”燕王說，奉蘇子車五十乘，南使於齊。
謂齊王曰：“齊南破楚，西屈秦，用韓、魏之兵，燕、趙之眾，猶鞭策也。臣聞當世之舉王，必誅暴正亂，舉無道，攻不義。今宋王射天笞地，鑄諸侯之象，使侍屏偃，展其臂，彈其鼻，此天下之無道不義，而王不伐，王名終不成。且夫宋，中國膏腴之地，鄰民之所處也，與其得百裏於燕，不如得十裏於宋。法認真，名則義，實則利，王何為弗為？”齊王曰：“善。”遂與兵伐宋，三覆宋，宋遂舉。
燕王聞之，絕交於齊，率天下之兵以伐齊，大戰一，小戰再，頓齊國，成其名。故曰：因其強而強之，乃可折也；因其廣而廣之，乃可缺也。

##  趙且伐燕

趙且伐燕，蘇代為燕王謂惠王曰：“今者臣來，過易水，蚌方出曝，而鷸啄其肉，蚌合而鉗其喙。鷸曰：‘今日不雨，明日不雨，即有死蚌。’蚌亦謂鷸曰：‘今日不出，明日不出，即有死鷸。’兩者不肯舍，漁者得而並禽之。今趙且伐燕，燕、趙久相支，以弊大眾，臣恐強秦之為漁漁父也。故願王之熟計之也。”惠王曰：“
善。”乃止。

##  齊魏爭燕

齊魏爭燕。齊謂燕王曰：“吾得趙矣。”魏亦謂燕王曰：“吾得趙矣。”燕無以決之，而未有適予也。蘇子謂燕相曰：“臣聞辭卑而幣重者，失天下者也；辭俱而幣薄者，得天下者也。今魏之辭俱而幣薄。。”燕因合於魏，得趙，齊遂北矣。


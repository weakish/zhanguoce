## 目录

-   1 或謂韓公仲
-   2 或謂公仲
-   3 韓人攻宋
-   4 或謂韓王
-   5 謂鄭王
-   6 韓陽役於三川而欲歸
-   7 秦大國
-   8 或謂韓相國
-   9 公仲使韓瑉之秦求武隧
-   10 韓相公仲瑉使韓侈之秦
-   11 客卿為韓謂秦王
-   12 韓瑉相齊
-   13 或謂山陽君
-   14 趙魏攻華陽
-   15 韓氏逐向晉於周
-   16 張登請費紲
-   17 安邑之禦史死
-   18 魏為九裏之盟
-   19 建信君輕韓熙
-   20 段產謂新城君
-   21 段幹越人謂新城君

##  或謂韓公仲

或謂韓公仲曰：“夫孿子之相似者，唯其母知之而已；利害之相似者，唯智者知之而已。今公國，其利害之相似，正如孿子之相似也。得以其道為之，則主尊而身安；不得其道，則主卑而身危。今秦、魏之和成，而非公適束之，則韓必謀矣。若韓隨魏以善秦，是為魏從也，則韓輕一度，主卑矣。秦已善韓，必將欲置其所愛信者，令用事於韓以完之，是公危矣。今公與安成君為秦、魏之和，成固為福，不成亦為福。秦、魏之和成，而公適束之，是韓為秦、魏之門戶也，是韓重而主尊矣。安成君東重於魏，而西貴於秦，操右契而為公責德於秦、魏之主，裂地而為諸侯，公之事也。若夫安韓、魏而終身相，公之下服，此主尊而身安矣。秦、魏不終相聽者也。齊怒於不得魏，必欲善韓以塞魏；魏不聽秦，比務善韓以備秦是公擇布而割也。秦、魏和，則兩國德公；不和，則兩國爭事公。所謂成為福，不成亦為福者也。願公之無疑也。”

##  或謂公仲

或謂公仲曰：“今有一舉可以忠於主，便於國，利於身，願公之行之也。今天下散而事秦，則韓最輕矣；天下合而離秦，則韓最弱矣；合離之相續，則韓最先危矣。此君國長民之大患也。今公以韓先合於秦，天下隨之，是韓以天下事秦，秦之德韓也厚矣。韓與天下朝秦，而獨厚取德焉，公行之計，是其於主也至忠矣。天下不合秦，秦令而不聽，秦必起兵以誅不服。秦久天下結怨構難，而兵不決，函息士民以待其亹，公行之計，是其於國也，大便也。昔者，周佼以西周善於秦，而封於梗陽；周啟以東周善於秦，而封於平原。今公以韓善秦，韓之重於兩周也無計，而秦之爭機也，萬於周之時。今公以韓為天下先合於秦，秦必以公為諸侯，以明示天下，公行之計，是其於身大利也。願公之加務也。”

##  韓人攻宋

韓人攻宋，秦王大怒曰：“吾愛宋，與新城、陽晉同也。韓瑉與我交，而攻我臣所愛，何也？”蘇秦為韓說秦王曰：“韓瑉之攻宋，所以為王也。以韓之強，輔之以宋，楚、魏必恐。恐，必西面事秦。王不折一兵，不殺一人，無事而割安邑，此韓瑉之所以禱於秦也。”秦王曰：“吾固患韓之難知，一從一橫，此其說何也？”對曰：“天下國令韓可知也。韓故已攻宋矣，其西面事秦，以完成、自輔；不西事秦，則宋地不安矣。中國白頭遊敖之士，皆積智欲離秦、韓之交。伏軾結靷西馳者，未有一人言善韓者也；伏軾結靷東馳者，未有一人言善秦者也。皆不欲韓、秦之合者何也’則晉、楚智而韓、秦愚也。晉、楚合，必伺韓、秦；韓、秦合，必圖晉、楚。請以決事。”秦王曰：“善。”

##  或謂韓王

或謂韓王曰：“秦王欲出事於梁，而於攻絳、安邑，韓計將安出矣？秦之欲伐韓，以東窺周室，甚唯寐忘之。今韓不察，因欲與秦，必為第三世界大禍矣。秦之欲攻梁也，於得梁以臨韓，恐梁之不聽也，故欲病之以國交也。王不察，因欲中立，梁必怒於韓之不與己，必折為秦用，韓必舉矣。願王熟慮之也。不如急發重使之趙、梁，約復為兄弟，使山東皆以銳師戍韓、梁之西邊，非為此也，山東無以救亡，此萬世之計也。秦之欲並天下而王之也，不與古同。事之雖如子之事父，猶將亡之也。行雖如伯夷，欲將亡之也。行雖如桀、紂，猶將亡之也。雖善事之無益也。不可以為存，適足以自令亟亡也。然則山東非能從親，合而相堅如一者，必皆亡矣。
”

##  謂鄭王

謂鄭王曰：“昭釐侯，一世之明君也；申不害，一世之賢士也。韓與魏敵侔之國也，申不害與昭釐侯執珪而見梁君，非好卑而惡尊也，非慮過而議失也。申不害之計事，曰：‘我執珪於魏，魏君必得誌於韓，必外靡於天下矣，是魏弊矣。諸侯惡魏必事韓，是我免於人一之下，而信於萬人之上也。夫弱魏之兵，而重韓之權，莫如朝魏。’昭釐侯聽而行之，明君也；申不害事而言之，忠臣也。今之韓弱於始之韓，而今之秦強於始之秦。今秦有梁君之心矣，而王與諸臣不事為尊秦以定韓者，臣竊以為王之明為不如昭釐侯，而王之諸臣忠莫如申不害也。
“昔者，穆公一勝於韓原而霸西州，晉文公一勝於城濮而定天下，此以一勝立尊令，成功名於天下。今秦數世強矣，大勝以千數，次勝以百數，大之不王，小之不霸，名尊無所立，制令無所行，然而《春秋》用兵者，非以求主尊成名於天下也。昔先王之攻，有為名者，有為實者。為名者攻其心，為實者攻其形。昔者，吳與廷戰，越人大敗，保於會稽之上。吳人入越而戶撫之。越王使大夫種行乘於吳，請男為臣，女為妾，身執禽而隨訃禦。吳人果聽其辭，與成而不盟，此攻其心者也。其後越與吳戰，吳人大敗，亦請男為臣，女為妾，反以越事吳之禮事越。越人不聽也，遂殘吳國而禽夫差，此攻其形者也。今將攻其心乎，宜使如吳；攻其形乎，宜使如越。夫攻形不如越，而攻心不如吳，而君臣、上下、少長、貴賤，畢呼霸王，臣竊以為猶之井中而謂曰：‘我將為爾求火也。’
“東孟之會，聶政、陽堅刺相兼君。許異蹴哀侯而殪之，立以為鄭君。韓氏之眾無不聽令者，則許異為之先也。是故哀侯為君，而許異終身相焉。而韓氏之尊許異也，欲其尊哀侯也。今日鄭君不可得而為也，雖重申相之焉，然而吾弗為雲者，豈不為過謀哉！昔齊桓公九合諸侯，未嘗不以周襄王之命。然則雖尊襄王，桓公亦定霸矣。九合之尊桓公也，猶其尊襄王也。今日天子不可得而為也，雖為桓公吾弗為雲者，豈不為過辯而不知尊哉！韓氏之士數十萬，皆戴哀侯以為君，而許異獨取相焉者，無他；諸侯之君，無不任事於周室也，而桓公獨取霸者，亦無他也。今強國將有帝王之亹，而以國先者，此桓公、許異之類也。豈可不謂善謀哉？夫先與強國之利，強國能王，則我必為之霸；強國不能王，則利用辟其兵，使之無伐我。然則強國事成，則我立帝而霸；強國之事不成，猶之厚德我也。今與強國，強國之事成則有福，不成則無患，然則先與強國者，聖人之計也。”

##  韓陽役於三川而欲歸

韓陽役於三川而欲歸，足強為之說韓王曰：“三川服矣，王亦知之乎？役且共貴公子。”王於是召諸公子役於三川者而歸之。

##  秦大國

秦，大國也。韓，小國也。韓甚疏秦。然而見親秦，計之，非金無以也，故賣美人。美人之賈貴，諸侯不能買，故秦買之三千金。韓因以其金事秦，秦反得其金與韓之美人。韓之美人因言於秦曰“韓甚疏秦。”從是觀之，韓亡美人與金，其疏秦乃始益明。故客有說韓者曰：“不如止淫用，以是為金以事秦，是金必行，而韓之疏秦不明。美人知內行者也，生物善為計者，不見內行。”

##  或謂韓相國

或謂韓相國曰：“人之所以善扁鵲者，為有臃腫也；使善扁鵲而無臃腫也，則人莫之為之也。今君以所事善平原君者，為惡於秦也；而善平原君乃所以惡於秦也。願君之熟計之也。”

##  公仲使韓瑉之秦求武隧

公仲使韓瑉之秦求武隧，而恐楚之怒也。唐客謂公仲曰：“韓之事秦也，且以求武隧也，非弊邑之所憎也。韓已得武隧，其形乃可以善楚。臣願有言，而不敢為楚計。今韓之父兄得眾者毋相，韓不能獨立，勢必不善楚。王曰：‘吾欲以國輔韓瑉而相之可乎？父兄惡瑉，瑉必以國保楚。’”公仲說，士唐客於諸公，而使之主韓、楚之事。

##  韓相公仲瑉使韓侈之秦

韓相公仲瑉使韓侈之秦，請攻魏，秦王說之。韓侈在唐，公仲瑉死。韓侈謂秦王曰：“魏之使者謂後相韓辰曰：‘公必為魏罪韓侈。’韓辰曰：‘不可。秦王仕之，又與約事。’使者曰：‘秦之仕韓侈也，以重公仲也。今公仲死，韓侈之秦，秦必弗入。入，又奚為挾之以恨魏王乎？’韓辰患之，將聽之矣。今王不召韓侈，，韓侈且伏於山中矣。”秦王曰：“何意寡人如是之權也！令安伏？”召韓侈而仕之。

##  客卿為韓謂秦王

客卿為韓謂秦王曰：“韓瑉之議，知其君不知異君，知其國不致可異國。辟公仲者，秦勢能詘之。秦之強，首之者，瑉為疾矣。進齊、宋之兵至首坦，遠薄梁郭，所以不及魏者，以為成而過南陽之道，欲以四國西首也。所以不者，皆曰以燕亡於齊，魏亡於秦，陳、蔡亡楚楚，此皆絕地形，群臣比周以蔽其上，大臣為諸侯輕國也。今王位正，張儀之貴，不得議公孫郝，是從臣不事大臣也；公孫郝之貴，不得議甘戊，則大臣不得事近臣矣。貴賤不相事，各得其位，輻湊以事其上，則群臣之賢不肖，可得而知也。王之明一也。公孫郝嘗疾齊、韓而不加貴，則為大臣不敢為諸侯輕國矣。齊、韓嘗因公孫郝而不受，則諸侯不敢因群臣以為能矣。外內不相為，則諸侯之情偽可得而知也。王之明二也。公孫郝、樗裏疾請無攻韓，陳四辟去，王猶攻之也。甘茂約楚、趙而反敬魏，是其講我，茂且攻宜陽，王猶校之也。群臣之知，無幾於王之明者，臣故願公仲之國以侍於王，而無自左右也。”

##  韓瑉相齊

韓瑉相齊，令吏逐公疇豎，大怒於周之留成陽君也。謂韓瑉曰：“公以二人者為賢人也，所入之國，因用之乎？則不如其處小國。何也？成陽君為秦去韓，公疇豎，楚王善之。今公因逐之，二人者必入秦、楚，必為公患。且明公之不善於天下。天下之不善公者，與欲有求於齊者，且收之，以臨齊而市公。”

##  或謂山陽君

或謂山陽君曰：“秦封君以山陽，齊封君以莒。齊、秦非重韓則賢君之行也。今楚攻齊取莒，上及不交齊，次弗納於君，是棘齊、秦之威而輕韓也。”山陽君因使之楚。

##  趙魏攻華陽

趙、魏攻華陽，韓謁急於秦。冠蓋相望，秦不救。韓相國謂田苓曰：“事急，願公雖疾，為一宿之行。”田苓見穰侯，穰侯曰：“韓急乎？何國外使公來？”田苓對曰：“未急也。”穰侯怒曰：“是何以為公之王使乎？冠蓋相望，告弊邑甚急，公曰未急，何也？”田苓曰：“辟韓急，則將變矣。”穰侯曰：“公無見王矣，臣請令發兵救韓。”八日中，大敗趙、魏於華陽之下。

秦招楚而伐齊，冷向謂陳軫曰：“秦王必外向。楚之齊者知西不合於秦，必且務以楚合於齊。齊、楚合，燕、趙不敢不聽。齊以四國敵秦，是齊不窮也。”向曰：“秦王誠必欲伐齊乎？不如先收互楚之齊者，楚之齊者先務以楚合於齊，則楚必即秦矣。以強秦而有晉、楚，則燕、趙不敢不聽，是齊孤矣。向請為公說秦王。
”

##  韓氏逐向晉於周

韓氏逐向晉於周，周成恢為之謂魏王曰：“周必寬而反之，王何不為之先言，是王有向晉於周也。”魏曰：“諾。”成恢因為謂韓王曰：“逐向晉者韓也，而還之者魏也，豈如道韓反之哉！是魏有向晉於周，而韓王失之也。”韓王曰：“善。”亦因請復之。

##  張登請費紲

張登請費紲，曰：“請令公子年謂韓王曰：‘費紲，西周讎之，東周寶之。此其家萬金，王何不召之，以為三川之守。是紲以三川與西周戒也，必盡其家以事王。西周惡之，必效先王之器以止王。’韓王必為之。西周聞之，必解子之罪，以解子之事。”

##  安邑之禦史死

安邑之禦史死，其次恐不得也。輸人我之謂安令曰：“公孫綦為人請禦史於王，王曰：‘彼固有次乎？吾難敗其法。’”因遽置之。

##  魏為九裏之盟

魏王為九裏之盟，且復天子。房喜謂韓王曰：“勿聽之也，大國惡有天子，而小國利之。王與大國弗聽，魏安能與小國立之。”

##  建信君輕韓熙

建信君輕韓熙，趙敖為謂建信侯曰：“國形有之而存，無之而亡者，魏也。不可無而從者，韓也。今君之輕韓熙者，交善楚、魏也。秦見君之交反善於楚、魏也，其收韓必重矣。從則韓輕，橫則韓重，則無從輕矣。秦出兵於三川，則南圍鄢，蔡、邵之道不通矣。魏急，其救趙必緩矣。秦舉兵破邯鄲，趙必亡矣。故君收韓，可以無亹。”

##  段產謂新城君

段產謂新城君曰：“夫宵行者能無為奸，而不能令狗無吠己。今臣處郎中，能無議君於王，而不能令人毋議臣於君。願君察之也。”

##  段幹越人謂新城君

段幹越人謂新城君曰：“王良之弟子駕，雲取千裏馬，遇造父之弟子。造父之弟子曰：‘馬不千裏。’王良弟子曰：‘馬千裏之馬也；服，千裏之服也。而不能取千裏，何也？’曰：“子纆牽長。故屋牽於事，萬分之一也，而難行千裏之行。’今臣雖不肖，於秦亦萬分之一也，而相國見臣，不釋塞者，是纆牽長也。”


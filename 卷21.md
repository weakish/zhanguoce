## 目录

-   1 為齊獻書趙王
-   2 齊欲攻宋
-   3 齊將攻宋而秦楚禁之
-   4 五國伐秦無功
-   5 樓緩將使伏事辭行
-   6 虞卿請趙王
-   7 燕封宋人榮蚠為高陽君
-   8 三國攻秦趙攻中山
-   9 趙使趙莊合從
-   10 翟章從梁來
-   11 馮忌為廬陵君謂趙王
-   12 馮忌請見趙王
-   13 客見趙王
-   14 秦攻魏取寧邑
-   15 趙使姚賈約韓魏
-   16 魏敗楚於陘山
-   17 秦召春平侯
-   18 趙太後新用事
-   19 秦使王翦攻趙

##  為齊獻書趙王

為齊獻趙王，使臣與復醜曰：“臣一見，而能令王坐而天下致名寶。而臣竊怪王之不試見臣，而窮臣也。群臣必多以臣為不能者，故王重見臣也。以臣為不能者，非他，欲用王之兵，成其私者也。非然，則交有所偏重者也；非然，則知不足者也；非然，則欲以天下之重恐王，而取行於王者也。臣以齊循事王，王能亡燕，能亡韓、魏，能攻秦，能孤秦。臣以為齊致尊名於王，天下孰敢不致尊名於王？臣以齊致地於王，天下孰敢不致地於王？臣以齊為王求名於燕及韓、魏，孰敢辭之？臣之能也，其前可見已。齊先重王，故天下盡重王；無齊，天下必盡輕王也。秦之強，以無齊之故重王，燕、魏自以無齊故重王。今王無齊獨安得無重天下？故勸王無齊者，非知不足也，則不忠者也。非然，則欲用王之兵成其私者也；非然，則欲輕王以天下之重，取行於王者也；非然，則位尊而能卑者也。願王之孰慮無齊之利害也。”

##  齊欲攻宋

齊欲攻宋，秦令起賈禁之。齊乃捄趙以伐宋。秦王怒，屬怨於趙。李兌約五國以伐秦，無功留天下之兵於成臯，而陰構於秦。又欲與秦攻魏，以解其怨而取封焉。
魏不說，之齊，謂齊王曰：“臣為足下謂魏王曰：‘三晉皆有秦患，今之攻秦也，為趙也。五國伐趙，趙必亡矣。秦逐李兌，李兌必死。今之伐秦也，以救李子之死也。今趙留天下之甲於成臯，而陰鬻之於秦，已講，則令秦攻魏以成其私封，王之事趙也何得矣？且王嘗濟於漳，而身朝於邯鄲，抱陰、成，負蒿、葛、薜，以為趙蔽，而趙無為王行也。今又以何陽、姑密封其子，而乃令秦攻王，以便取陰。人比然而後如賢不，若王若用所以事趙之半收齊，天下有敢謀王者乎？王之事齊也，無入朝之辱，無割地之費。齊為王之國外，虛國於燕、趙之前用兵於二千裏之外，故攻城野戰，未嘗不為王便被矢石也。得二都，割河東，盡效之於王。自是之後，秦攻魏，齊甲未嘗不歲至於王之境也。請問王之所以報齊者可乎？魏呡處於趙，去齊三千裏，王以此疑齊，曰有秦陰。今王又挾國外薛公以為相，善韓徐以為上交，尊虞商以為大客，王固可以反疑齊乎？’與魏王聽此言也甚詘，其欲事王也甚循。其怨於趙。臣願王之曰聞魏而無庸見惡也，臣請為王推其怨於趙，願王之陰重趙，而無使秦之見王之重趙也。秦見之且亦重趙。齊、秦交重趙，臣必見燕與韓、魏亦且重趙也，皆且無敢與趙治。五國事趙，趙從親以合於秦，必為王高矣。臣故欲王之偏劫天下，而皆私甘之也。王使臣以韓、魏與燕劫趙，使丹也甘之；以趙劫韓、魏，使臣也甘之；以三晉劫秦，使順也甘之；以天下劫楚，使呡也甘之。則天下皆偪秦以事王，而不敢相私也。交定，然後王擇焉。”

##  齊將攻宋而秦楚禁之

齊將攻宋，而秦、楚禁之。齊因欲與趙，趙不聽。齊乃令公孫衍說李兌以高溫宋而定封焉。李兌乃謂齊王曰：“臣之所以堅三晉以攻秦者，非以為齊得利秦之毀也，欲以使攻宋也。而宋置太子以為王，下親其上而守堅，臣是以於足下之速歸休士民也。今太子走，諸善太子者，皆有死心。若復攻之，其國必有亂，而太子在外，此亦舉宋之時也。
“臣為足下使公孫衍說奉陽君曰免君之身老矣，封不可不早定也。為君慮封，莫如予宋，他國莫可。夫秦人貪，韓、魏危，燕、楚辟，中山之地薄，莫如於陰。失今之時，不可復得已。宋之罪重，齊之怒深，殘亂宋，得大齊，定身封，此百代之一時也。’以奉陽君甚食之，唯得大封，齊無大異。臣願足下之大肆發攻宋之舉，而無庸致兵，姑待以耕，以觀奉陽君之應足下也。縣陰以甘之，循有燕以臨之，而臣待忠之風，事必達成。臣又願足下有地效於襄安君以資臣也。足下果殘宋，此兩地之時也，足下何愛焉？若足下不得誌於宋，與國何敢望也。足下以此資臣也，臣循燕觀趙，則足下擊潰而決天下矣。”

##  五國伐秦無功

五國伐秦無功，罷於成臯。趙欲構於秦，楚與魏、韓將應之，秦弗欲。蘇代謂齊王曰：“臣以為足下見奉陽君矣。臣謂奉陽君曰：‘天下散而事秦，秦必據宋。魏冉必妒君之有陰地也。秦王貪，魏冉妒，則陰不可得已矣。君無構，齊必攻宋，。齊攻宋，則楚必攻宋，魏必攻宋，燕、趙助之。五國據宋，不至一二月，陰必得矣。得陰而構，秦雖有變，則無患矣。若不得已而必構，則願五國復堅約。願得趙，足下雄飛，與韓氏大吏東免，齊王必無召呡也。使臣守約，若與有倍約者，以四國攻之。無倍約者，而秦侵約，五國復堅而賓之。今韓、魏與齊相疑也，若復不堅約而講，臣恐與國之大亂也。齊、秦非復合也，必有倚重者矣。後合與倚重者，皆非趙之利也。且天下散而事秦，是秦制天下也。秦制天下，將何以天下為？臣願君之蚤計也。
“‘天下爭秦有六舉，皆不利趙矣。天下爭秦，秦王受負海內之國，合負秦之交，以據中國，而求利於三晉，是秦之一舉也。秦行是計，不利於趙，而君終不得陰，一矣。天下爭秦，秦王內韓瑉於齊，內成陽君於韓，相魏懷於魏，復合衍交兩王，王賁、韓他之曹，皆起而行事，是秦之一舉也。秦行是計也，不利於趙，而君又不得陰，二矣。天下爭秦，秦王受齊受趙，三強三親，以據魏而求安逸可，是秦之一舉也。秦行是計，齊、趙應之，魏不待伐，抱安邑而信秦，秦得安邑之饒，魏為上交，韓必入朝秦，過趙已安邑矣，是秦之一舉也。秦行是計，不利於趙，而君必不得陰，三矣。天下爭秦，秦堅燕、趙之交，以伐齊收楚，與韓呡而攻魏，是秦之一舉也。秦行是計，而燕趙應之。燕、趙伐齊，兵始用，秦因收楚而攻魏，不至一二月，魏必破矣。秦匯安邑而塞女戟，韓之太原絕，下軹道、南陽、好，伐魏，絕韓，包二周，即趙自消爍矣。國燥於秦，兵分於齊，非趙之利也。而君終身不得陰，四矣。天下爭秦，秦堅三晉之交攻齊，國破曹屈，而兵東分於齊，秦案兵攻魏，取安邑，是秦之一舉也。秦行是計也，君案救魏，是以攻齊之已弊，救與秦爭戰也；君不救也，韓、魏焉免西合？國在謀之中，而君有終身不得陰，五矣。天下爭秦，秦安為義，存亡繼絕，固危扶弱，定無罪之君，必起中山與勝焉。秦起中山與勝，而趙、宋同命，何暇言陰？六矣。故曰君必無講，則陰必得矣。’
“奉陽君曰：‘善。’乃絕和於秦，而收齊、魏以成取陰。”

##  樓緩將使伏事辭行

樓緩將使，伏事，辭行，謂趙王曰：“臣雖盡力竭知，死不復見於王矣。”王曰：“是何言也？固且為書而厚寄卿。”樓子曰：“王不聞公子牟夷之於宋乎？非肉不食。文張善宋，惡公子牟夷，寅然。今臣之於王非宋之於公子牟夷也，而惡臣者過文張。故臣死不復見於王矣。”王曰：“子勉行矣，寡人與子有誓言矣。”樓子遂行。
後以中牟反，入梁。候者來言，而王弗聽，曰：“吾已與樓子有言矣。”

##  虞卿請趙王

虞卿請趙王曰：“人之情，寧朝人乎？寧朝於人也？”趙王曰：“人亦寧朝人耳，何故寧朝於人？”虞卿曰：“夫魏為從主，而違者範座也。今王能以百裏之地，若萬戶之都，請殺範座於魏。範座死，則從事可移於趙。”趙王曰：“善。”乃使人以百裏之地，請殺範座於魏。魏王許諾，使司徒執範座，而未殺也。
範座獻書魏王曰：“臣文趙王以百裏之地，請殺座之身。夫殺無罪範座，座薄故也；而得百裏之地，大利也。臣竊為大王美之。雖然，而有一焉，百裏之地不可得，而死者不可復生也，則主必為天下笑矣！臣竊以為與其以死人市，不若以生人市使也。”
又遺其後相信陵君書曰：“夫趙、魏，敵戰之國也。趙王以咫尺之書來，而魏王輕為之殺無罪左座，座雖不肖，故魏之免相望也。嘗以魏之故，得罪於趙。夫國內無用臣，外雖得地，勢不能守。然今能守魏者，莫如君矣。王聽趙殺座之後，強秦襲趙之欲，倍趙之割，則君將何以止之？此君之累也。”信陵君曰：“善。”遽言之王而出之。

##  燕封宋人榮蚠為高陽君

燕封宋人榮分成為高陽君，使將而攻趙。趙王因割濟東三城令廬、高唐、平原陵地城邑市五十七，命以與齊，而以求安平君而將之。馬服君謂平原君曰：“國奚無人甚哉！君致安平君而將之，乃割濟東三令城市邑五十七以與齊，此夫子與敵國戰，覆軍殺將之所取、割地於敵國者也。今君以此欲齊，而求安平君而將之，國奚無人甚也！且君奚不將奢也？奢嘗抵罪居燕，燕以奢為上谷守，燕之通谷要塞，奢習知之。百日之內，天下之兵未聚，奢已即著燕矣。然則君奚求安平君而為將乎？”平原君曰：“將軍釋之矣，仆已言之仆主矣。仆主幸以聽仆月。將軍無言已。”馬服君曰：“君過矣！君之所以求安平君者，以齊之於燕也，茹肝涉血之仇耶。其於奢不然。使安平君愚，固不能當榮分成；使安平君知，又不肯與燕人戰。此兩言者，安平跑必處一焉。雖然，兩者有一也。使安平君知，則奚以趙之強為？趙強則齊不復霸矣。今得強趙之兵，以杜燕將，曠日持久數歲，令士大夫余子之力，盡於溝雷同，車甲羽毛衤列敝，府庫倉廩虛，兩國交以習之，乃引其兵而歸。夫盡兩國之兵，無明此者矣。”夏，軍也縣釜而炊。得三城也，城大無能過百雉者。果如馬服之言也。

##  三國攻秦趙攻中山

三國攻秦，趙攻中山，取扶柳，五年以擅乎沲。齊人戎郭、宋突謂仇郝曰：“不如盡歸中山之新地。中山案此言於齊曰，四國將假道於衛，以過章子之路。齊聞此，必效鼓。”

##  趙使趙莊合從

趙使趙莊合從，欲伐齊。齊請效地，趙因賤趙莊。齊明為謂趙王曰：“齊畏從人之合也，故效地。今聞趙莊賤，張{勤心}貴，齊必不效地矣。”趙王曰：“善。”乃召趙莊而貴之。

##  翟章從梁來

翟章從梁來，甚善趙王。趙王三延以相，翟章辭不受。田駟謂柱國韓向曰：“臣請為卿刺之。客若死，則王必怒而誅建信君。建信君死，則卿必為相矣。建信君不死，以為交，終身不敝，卿因以德建信君矣。”

##  馮忌為廬陵君謂趙王

馮忌為廬陵君謂趙王曰：“王之逐廬陵君，為燕也。”王曰：“吾所以重者，無燕、秦也。”對曰：“秦三以虞卿為言，而王不遂也。今燕一以廬陵君為言，而王逐之。是王輕強秦而重弱燕也。”王曰：“吾非為燕也，吾固將逐之。”“然則王逐廬陵君又不為燕也。行逐愛弟，又兼無燕、秦，臣竊為大王不取也。”

##  馮忌請見趙王

馮忌請見趙王，行人見之。馮忌接手免首，欲言而不敢。王問其故，對曰：“客有見入於服子者，已而請其罪。服子曰：‘公之客獨有三罪：望我而笑，是狎也；談語而不稱師，是倍也；交淺而言深，是亂也。’客曰：‘不然。夫望人而笑，是和也；言而不稱師，是庸說也；交淺而言深，是忠也。昔者堯見舜於草茅之中，席隆畝而蔭庇桑，陰移而授天下傳。伊尹負鼎俎而幹湯，姓名未著而受三公。使夫交淺者不可以深談，則天下不傳，而三公不得也。’”趙王曰：“甚善。”馮忌曰：“
今外臣交淺而欲深談，可乎？”王曰：“請奉教。”於是馮忌乃談。

##  客見趙王

客見趙王曰：“臣聞王之使人買馬也，有之乎？”王曰：“有之。”“何故至今不遣？”王曰：“未得相馬之工也。”對曰：“王何不遣建信君乎？”王曰：“建信君有國事，又不知相馬。”曰：“王何不遣紀姬乎？”王曰：“紀既婦人也，不知相馬。”對曰：“買馬而善，何補於國？”王曰：“無補於國。”“買馬而惡，何危於國？”王曰：“無危於國。”對曰：“然則買馬善而若惡，皆無危補於國。然而王之買馬也，必將待工。今治天下，舉錯非也，國家為虛戾，而社稷不血食，然而王不待工，而與建信君，何也？”趙王未之應也。客曰：“燕郭之法，有所謂桑雍者，王知之乎？”王曰：“未之聞也。”“所謂桑雍者，便辟左右之近者，及夫人優愛孺子也。此皆能乘王之醉昏，而求所欲於王者也。是能得之乎內，則大臣為之枉法於外矣。故日月暉於外，其賊在於內，謹備其所憎，而禍在於所愛。”

##  秦攻魏取寧邑

秦攻魏，取寧邑，諸侯皆賀。趙王使往賀，三反不得通。趙王憂之，謂左右曰：“以秦之強，得寧邑，以制齊、趙。諸侯皆賀，吾往賀而獨不得通，此必加兵我，為之奈何？”左右曰：“使者三往不得通者，必所使者非其人也。曰諒毅者，辯士也，大王可試使之。”
諒毅親受命而往。至秦，獻書秦王曰：“大王廣地寧邑，諸侯皆賀，敝邑寡君亦竊嘉之，不敢寧居，使下臣奉其幣物三至王廷，而使不得通。使若無罪，願大王無絕其歡；若使有罪，願得請之。”秦王使使者報曰：“吾所使趙國者，小大皆聽吾言，則受書幣。若不從吾言，則使者歸矣。”諒毅對曰：“下臣之來，固願承大國之意也，豈敢有難？大王若有以令之，請奉而西行之，無所敢疑。”
於是秦王乃見使者，曰：“趙豹、平原君，數欺弄寡人。趙能殺此二人，則可。若不能殺，請今率諸侯受命邯鄲城下。”諒毅曰：“趙豹、平原君，親，寡君之母弟也，猶大王之有葉陽、涇陽君也。大王以孝治聞於天下，衣服使之便處體，膳啖使之嗛於口，未嘗不分於葉陽、涇陽君。葉陽君、涇陽君之車馬衣服，無非大王之服禦者。臣聞之：“有覆巢毀卵，而鳳皇不翔；刳胎焚夭，而騏麟不至。’今使臣受大王之。元以還報，敝邑之君，畏懼不敢不行，無乃傷葉陽君、涇陽君之心乎？”
秦王曰：“諾勿使從政。”梁毅曰：“敝邑之君，有母弟不能教誨，以惡大國，請黜之，勿使與政事，以稱大國。”秦王乃喜，受其幣而厚遇之。

##  趙使姚賈約韓魏

趙使姚賈約韓、魏，韓、魏以友之。舉茅為姚賈謂趙王曰：“賈也，王之忠臣也。韓、魏欲得之，故友之，將使王逐之，而己因受之。今王逐之，是韓、魏欲得，而王之忠臣有罪也。故王不如勿逐，以明王之賢，而折韓、魏招之。”

##  魏敗楚於陘山

魏敗楚於陘山，禽唐明。楚王懼，令昭應奉太子以委和於薛公。主父欲敗之，乃結秦連楚、宋之交，令仇郝相宋，樓緩相秦。楚王禽趙、宋，魏之和卒敗。

##  秦召春平侯

秦召春平侯，因留之。世鈞為之謂文信侯曰：“春平侯者，趙王之所甚愛也，而郎中甚妒之，故向與謀曰：‘春平侯入秦，秦必留之。’故謀而入之秦。今君留之，是空絕趙，而郎中之計中也。故君不如遣春平侯而留平都侯。春平侯者言行遇趙王，必厚割趙以事君，而贖平都侯。”文信侯曰：“善。”因與接意而遣之。

##  趙太後新用事

趙太後新用事，秦急攻之。趙氏求救於齊。齊曰：“必以長安君為質，兵乃出。”太後不肯，大臣強諫。太後明謂左右：“有復言令長安君為質者，老婦必唾其面。
”左師觸詟願見太後。太後盛氣而揖之。入而徐趨，至而自謝，曰：“老臣病足，曾不能疾走，不得見久矣。竊自恕，而恐太後玉體必有所郤也，故願望見太後。”
太後曰：“老婦恃輦而行。”曰：“日食飲得無衰乎？”曰：“恃粥耳。”曰：“老臣今者殊不欲食，乃自強步，日三四裏，少益耆食，和於身也。”太後曰：“老婦不能。”太後之色少解。
左師公曰：“老臣賤息舒祺，最少，不肖。而臣衰，竊愛憐之。願令得補黑衣之面，以衛王官，沒死以聞。”太後：“敬諾。年幾何矣？”對曰：“十五歲矣。雖少，願及未填溝壑而托之。”太後曰：“丈夫亦愛憐其少子乎？”對曰：“甚於婦人：“太後笑曰：“婦人異甚。”對曰：“老臣竊以為媼之愛燕後賢於長安君。”
曰：“君過矣，不若長安君之甚。”左師公曰：“父母之愛子，則為之計深遠。媼之送燕後也，持其踵而為之泣，念悲其遠也，亦哀之矣。已行，非弗思也，祭祀必祝之，祝曰：‘必勿使反。’豈非計久長，有子孫相繼為王也哉？”太後曰：“然。”左師公曰：“今三世以前，至於趙之為趙，趙主之子孫侯者，其繼有在者乎？”曰：“無有。”曰：“微獨趙，諸侯有在者乎？”曰：“老婦不聞也。”“此其近者禍及身，遠者及其子孫。豈人主之子孫則必不善哉？位尊而無功，奉厚而無勞，而挾重器多也。今媼尊長安君之位，而封之以膏腴之地，多予之重器，而不及令有功於國。一旦山陵崩，長安君何以自托於趙？老臣以媼為長安君計短也，故以為其愛不若燕後。”太後曰：“諾，恣君之所使之。”於是為長安君約車百乘質於齊，齊兵乃出。
子義聞之曰：“人主之子也，骨肉之親猶不能恃無功之尊，無勞之奉，而守金玉之重也，而況人臣乎？”

##  秦使王翦攻趙

秦使王翦攻趙，趙使李牧、司馬尚禦之。李牧數破走秦軍，殺秦將桓齮。王翦惡之，乃多與趙王寵臣郭開等金，使為反間，曰：“李牧、司馬尚欲與秦反趙，以多取封於秦。”趙王疑之，使趙{艹總}及顏最代將，斬李牧，廢司馬尚。後三月，王翦因急擊，大破趙，殺趙軍，虜趙王遷及其將顏最，遂滅趙。


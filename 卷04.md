## 目录

-   1 齊助楚攻秦
-   2 楚絕齊齊舉兵伐楚
-   3 秦惠王死公孫衍欲窮張儀
-   4 義渠君之魏
-   5 醫扁鵲見秦武王
-   6 秦武王謂甘茂
-   7 宜陽之役馮章謂秦王
-   8 甘茂攻宜陽
-   9 宜陽未得
-   10 宜陽之役楚畔秦而合於韓
-   11 秦王謂甘茂
-   12 甘茂亡秦且之齊
-   13 甘茂相秦
-   14 甘茂約秦魏而攻楚
-   15 陘山之事
-   16 秦宣太后愛魏醜夫

##  齊助楚攻秦

齊助楚攻秦，取曲沃。其後，秦欲伐齊，齊、楚之交善，惠王患之，謂張儀曰：「吾欲伐齊，齊楚方懽，子為寡人慮之，奈何？」張儀曰：「王其為臣約車幷幣，臣請試之。」

張儀南見楚王曰：「弊邑之王所說甚者，無大大王；唯儀之所甚願為臣者，亦無大大王。弊邑之王所甚憎者，亦無先齊王；唯儀甚憎者，亦無大齊王。今齊王之罪，其於弊邑之王甚厚，弊邑欲伐之，而大國與之懽，是以弊邑之王不得事令，而儀不得為臣也。大王苟能閉關絕齊，臣請使秦王獻商於之地，方六百里。若此，齊必弱，齊弱則必為王役矣。則是北弱齊，西德於秦，而私商於之地以為利也，則此一計而三利俱至。」

楚王大說，宣言之於朝廷，曰：「不榖得商於之田，方六百里。」羣臣聞見者畢賀，陳軫後見，獨不賀。楚王曰：「不榖不煩一兵，不傷一人，而得商於之地六百里，寡人自以為智矣！諸士大夫皆賀，子獨不賀，何也？」陳軫對曰：「臣見商於之地不可得，而患必至也，故不敢妄賀。」王曰：「何也？」對曰：「夫秦所以重王者，以王有齊也。今地未可得而齊先絕，是楚孤也，秦又何重孤國？且先出地絕齊，秦計必弗為也。先絕齊後責地，且必受欺於張儀。受欺於張儀，王必惋之。是西生秦患，北絕齊交，則兩國兵必至矣。」楚王不聽，曰：「吾事善矣！子其弭口無言，以待吾事。」楚王使人絕齊，使者未來，又重絕之。

張儀反，秦使人使齊，齊、秦之交陰合。楚因使一將軍受地於秦。張儀至，稱病不朝。楚王曰：「張子以寡人不絕齊乎？」乃使勇士往詈齊王。張儀知楚絕齊也，乃出見使者曰：「從某至某，廣從六里。」使者曰：「臣聞六百里，不聞六里。」儀曰：「儀固以小人，安得六百里？」使者反報楚王，楚王大怒，欲興師伐秦。陳軫曰：「臣可以言乎？」王曰：「可矣。」軫曰：「伐秦非計也，王不如因而賂之一名都，與之伐齊，是我亡於秦而取償於齊也。楚國不尚全事。王今已絕齊，而責欺於秦，是吾合齊、秦之交也，固必大傷。」

楚王不聽，遂舉兵伐秦。秦與齊合，韓氏從之。楚兵大敗於杜陵。故楚之土壤士民非削弱，僅以救亡者，計失於陳軫，過聽於張儀。

##  楚絕齊齊舉兵伐楚

楚絕齊，齊舉兵伐楚。陳軫謂楚王曰：「王不如以地東解於齊，西講於秦。」

楚王使陳軫之秦，秦王謂軫曰：「子秦人也，寡人與子故也，寡人不佞，不能親國事也，故子棄寡人事楚王。今齊、楚相伐，或謂救之便，或謂救之不便，子獨不可以忠為子主計，以其餘為寡人乎？」陳軫曰：「王獨不聞吳人之遊楚者乎？楚王甚愛之，病，故使人問之，曰：『誠病乎？意亦思乎？』左右曰：『臣不知其思與不思，誠思則將吳吟。』今軫將為王吳吟。王不聞管與之說乎？有兩虎諍人而鬭者，管莊子將刺之，管與止之曰：『虎者，戾蟲；人者，甘餌也。今兩虎諍人而鬭，小者必死，大者必傷。子待傷虎而刺之，則是一舉而兼兩虎也。無刺一虎之勞，而有刺兩虎之名。』齊、楚今戰，戰必敗。敗，王起兵救之，有救齊之利，而無伐楚之害。計聽知覆逆者，唯王可也。計者，事之本也；聽者，存亡之機。計失而聽過，能有國者寡也。故曰：『計有一二者難悖也，聽無失本末者難惑。』」

##  秦惠王死公孫衍欲窮張儀

秦惠王死，公孫衍欲窮張儀。李讎謂公孫衍曰：「不如召甘茂於魏，召公孫顯於韓，起樗里子於國。三人者，皆張儀之讎也，公用之，則諸侯必見張儀無秦矣！」

##  義渠君之魏

義渠君之魏，公孫衍謂義渠君曰：「道遠，臣不得復過矣，請謁事情。」義渠君曰：「願聞之。」對曰：「中國無事於秦，則秦且燒爇獲君之國；中國為有事於秦，則秦且輕使重幣，而事君之國也。」義渠君曰：「謹聞令。」

居無幾何，五國伐秦。陳軫謂秦王曰：「義渠君者，蠻夷之賢君，王不如賂之以撫其心。」秦王曰：「善。」因以文繡千匹，好女百人，遺義渠君。

義渠君致羣臣而謀曰：「此乃公孫衍之所謂也。」因起兵襲秦，大敗秦人於李帛之下。

##  醫扁鵲見秦武王

醫扁鵲見秦武王，武王示之病，扁鵲請除。左右曰：「君之病，在耳之前，目之下，除之未必已也，將使耳不聰，目不明。」君以告扁鵲。扁鵲怒而投其石：「君與知之者謀之，而與不知者敗之。使此知秦國之政也，則君一舉而亡國矣。」

##  秦武王謂甘茂

秦武王謂甘茂曰：「寡人欲車通三川，以闚周室，而寡人死不杇乎？」甘茂對曰：「請之魏，約伐韓。」王令向壽輔行。

甘茂至魏，謂向壽：「子歸告王曰：『魏聽臣矣，然願王勿攻也。』事成，盡以為子功。」向壽歸以告王，王迎甘茂於息壤。

甘茂至，王問其故。對曰：「宜陽，大縣也，上黨、南陽積之久矣，名為縣，其實郡也。今王倍數險，行千里而攻之，難矣。臣聞張儀西幷巴、蜀之地，北取西河之外，南取上庸，天下不以為多張儀而賢先王。魏文侯令樂羊將，攻中山，三年而拔之，樂羊反而語功，文侯示之謗書一篋，樂羊再拜稽首曰：『此非臣之功，主君之力也。』今臣覉旅之臣也，樗里疾、公孫衍二人者，挾韓而議，王必聽之，是王欺魏，而臣受公仲侈之怨也。昔者曾子處費，費人有與曾子同名族者而殺人，人告曾子母曰：「曾參殺人。』曾子之母曰：『吾子不殺人。』織自若。有頃焉，人又曰：『曾參殺人。』其母尚織自若也。頃之，一人又告之曰：『曾參殺人。』其母懼，投杼踰牆而走。夫以曾參之賢，與母之信也，而三人疑之，則慈母不能信也。今臣之賢不及曾子，而王之信臣又未若曾子之母也，疑臣者不適三人，臣恐王為臣之投杼也。」王曰：「寡人不聽也，請與子盟。」於是與之盟於息壤。

果攻宜陽，五月而不能拔也。樗里疾、公孫衍二人在，爭之王，王將聽之，召甘茂而告之。甘茂對曰：「息壤在彼。」王曰：「有之。」因悉起兵，復使甘茂攻之，遂拔宜陽。

##  宜陽之役馮章謂秦王

宜陽之役，馮章謂秦王曰：「不拔宜陽，韓、楚乘吾弊，國必危矣！不如許楚漢中以懽之。楚懽而不進，韓必孤，無奈秦何矣！」王曰：「善。」果使馮章許楚漢中，而拔宜陽。楚王以其言責漢中於馮章，馮章謂秦王曰：「王遂亡臣，固謂楚王曰：『寡人固無地而許楚王。』」

##  甘茂攻宜陽

甘茂攻宜陽，三鼓之而卒不上。秦之右將有尉對曰：「公不論兵，必大困。」甘茂曰：「我覉旅而得相秦者，我以宜陽餌王。今攻宜陽而不拔，公孫衍、樗里疾挫我於內，而公中以韓窮我於外，是無伐之日已！請明日鼓之而不可下，因以宜陽之郭為墓。」於是出私金以益公賞。明日鼓之，宜陽拔。

##  宜陽未得

宜陽未得，秦死傷者眾，甘茂欲息兵。左成謂甘茂曰：「公內攻於樗里疾、公孫衍，而外與韓侈為怨，今公用兵無功，公必窮矣。公不如進兵攻宜陽，宜陽拔，則公之功多矣。是樗里疾、公孫衍無事也，秦眾盡怨之深矣。」

##  宜陽之役楚畔秦而合於韓

宜陽之役，楚畔秦而合於韓。秦王懼。甘茂曰：「楚雖合韓，不為韓氏先戰；韓亦恐戰而楚有變其後。韓、楚必相御也。楚言與韓，而不餘怨於秦，臣是以知其御也。」

##  秦王謂甘茂

秦王謂甘茂曰：「楚客來使者多健，與寡人爭辭，寡人數窮焉，為之奈何？」甘茂對曰：「王勿患也！其健者來使者，則王勿聽其事；其需弱者來使，則王必聽之。然則需弱者用，而健者不用矣！王因而制之。」

##  甘茂亡秦且之齊

甘茂亡秦，且之齊，出關遇蘇子，曰：「君聞夫江上之處女乎？」蘇子曰：「不聞。」曰：「夫江上之處女，有家貧而無燭者，處女相與語，欲去之。家品行無燭者將去矣，謂處女曰：『妾以無燭，故常先至，掃室布席，何愛余明之照四壁者？幸以賜妾，何妨於處女？妾自以有益於處女，何為去我？』處女相語以為然而留之。今臣不肖，棄遂於秦而出關，願為足下掃室布席，幸無我逐也。」蘇子曰：「善。請重公於齊。」

乃西說秦王曰：「甘茂，賢人，非恆士也。其居秦累世重矣，自殽塞、谿谷，地形限易盡知之。彼若以齊約韓、魏，反以謀秦，是非秦之利也。」秦王曰：「然則奈何？」蘇代曰：「不如重其贄，厚其祿以迎之。彼來則置之槐谷，終身勿出，天下何從圖秦。」秦王曰：「善。」與之上卿，以相迎之齊。

甘茂辭不往，蘇秦偽謂王曰：「甘茂，賢人也。今秦與之上卿，以相迎之，茂德王之賜，故不往，願為王臣。今王何以禮之？王若不留，必不德王。彼以甘茂之賢，得擅用強秦之眾，則難圖也！」齊王曰：「善。」賜之上卿，命而處之。

##  甘茂相秦

甘茂相秦。秦王愛公孫衍，與之間有所立，因自謂之曰：「寡人且相子。」甘茂之吏道而聞之，以告甘茂。甘茂因入見王曰：「王得賢相，敢再拜賀。」王曰：「寡人託國於子，焉更得賢相？」對曰：「王且相犀首。」王曰：「子焉聞之？」對曰：「犀首告臣。」王怒於犀首之泄也，乃逐之。

##  甘茂約秦魏而攻楚

甘茂約秦、魏而攻楚。楚之相秦者屈蓋，為楚和於秦，秦啟關而聽楚使。甘茂謂秦王曰：「怵於楚而不使魏制和，楚必曰：『秦鬻魏』。不悅而合於楚，楚、魏為一，國恐傷矣。王不如使魏制和，魏制和必悅。王不惡於魏，則寄地必多矣。」

##  陘山之事

陘山之事，趙且與秦伐齊。齊懼，令田章以陽武合於趙，而以順子為質。趙王喜，乃案兵告於秦曰：「齊以陽武賜弊邑而納順子，欲以解伐。敢告下吏。」

秦王使公子他之趙，謂趙王曰：「齊與大國救魏而倍約，不可信恃，大國不義，以告弊邑，而賜之二社之地，以奉祭祀。今又案兵，且欲合齊而受其地，非使臣之所知也。請益甲四萬，大國裁之。」

蘇代為齊獻書穰侯曰：「臣聞往來之者言曰：『秦且益趙甲四萬人以伐齊。』臣竊必之弊邑之王曰：『秦王明而熟於計，穰侯智而習於事，必不益趙甲四萬人以伐齊。』是何也？夫三晉相結，秦之深讎也。三晉百背秦，百欺秦，不為不信，不為無行。今破齊以肥趙，趙，秦之深讎，不利於秦。一也。秦之謀者必曰：『破齊弊晉，而後制晉、楚之勝。』夫齊，罷國也，以天下擊之，譬猶以千鈞之弩潰癰也。秦王安能制晉、楚哉！二也。秦少出兵，則晉、楚不信；多出兵，則晉、楚為制於秦。齊恐，則必不走於秦且走晉、楚。三也。齊割地以實晉、楚，則晉、楚安。齊舉兵而為之頓劍，則秦反受兵。四也。是晉、楚以秦破齊，以齊破秦，何晉、楚之智而齊、秦之愚！五也。秦得安邑，善齊以安之，亦必無患矣。秦有安邑，則韓、魏必無上黨哉。夫取三晉之腸胃與出兵而懼其不反也，孰利？故臣竊必之弊邑之王曰：『秦王明而熟於計，穰侯智而習於事，必不益趙甲四萬以伐齊矣。』」

##  秦宣太后愛魏醜夫

秦宣太后愛魏醜夫。太后病將死，出令曰：「為我葬，必以魏子為殉。」魏子患之。庸芮為魏子說太后曰：「以死者為有知乎？」太后曰：「無知也。」曰：「若太后之神靈，明知死者之無知矣，何為空以生所愛，葬於無知之死人哉！若死者有知，先王積怒之日久矣，太后救過不贍，何暇乃私魏丑夫乎？」太后曰：「善。」乃止。



